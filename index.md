---
layout: default
title: Ricordo di Veniero Gaggio
---

# Ricordo di Veniero Gaggio

![](/assets/Veniero_IMG_4616.jpg)

## Un Mese fa – Haidi Gaggio Giuliani

Un mese fa, il 17 novembre, Veniero ci ha lasciato.

Lo desiderava da tempo.

Mia figlia Elena e io riuscivamo a parlare con lui di quando in quando, grazie a Ana, la figlia adottiva, o un infermiere gentile che gli reggevano il telefono.

*“È vero – diceva – il mondo è sempre più pieno di guerre, ma una guerra più grande… il cambio climatico… il mondo va sempre peggio…”*

La sua voce ci arrivava affaticata *“Io sono contento di morire per non assistere ai disastri che ci saranno…”* E ancora *“Sono anch’io solidale con tutti quelli che soffrono…”* E ancora *“La Terra non finirà, finirà l’umanità, con altro clima cambiato definitivamente… fioriranno altre specie…”*

Veniero nasce il 9 giugno 1938 a Milano. Di due figli e due figlie, lui era il terzo. Nella mia infanzia è stato un grande compagno di giochi, l’angelo custode delle mie prodezze, il maestro con cui ho imparato a leggere e a contare. Quando il fratello maggiore comincia a lavorare fuori casa, Veniero deve aiutare il padre nella sua impresa artigiana del marmo. Nello stesso tempo frequenta il liceo scientifico serale e si diploma.

Sposato giovanissimo con Elena Angeloni e diventato papà, lavora per alcuni anni come tecnico informatico (creazione di programmi per la prima e la seconda generazione di computer IBM), analista, ingegnere di sistema e responsabile dei centri di elaborazione dati.

Nel 1971, in seguito a uno sciopero, viene assunto come funzionario presso la Confederazione Generale Italiana del Lavoro (CGIL), responsabile a Milano della Federazione dei Lavoratori della Chimica. È stato un militante del Partito Comunista Italiano, poi di Rifondazione Comunista.

In seguito al devastante terremoto in Irpinia del 23 novembre 1980, viene inviato come segretario della organizzazione della Confederazione in quello che lui chiamava *“il più grande campeggio d’Italia”*.

Tre anni dopo è responsabile regionale in Emilia Romagna per il settore informatico ma il suo amore va ai Paesi dell’America Latina, a cominciare da Cuba.

Così, nel gennaio dell’86, parte per il Nicaragua dove lavora come collaboratore presso il Dipartimento di Informatica del Comune di Managua. Diventa rappresentante in Nicaragua della ONG CGIL "Proyecto Desarrollo", stabilendo relazioni con Ministeri, Sindacati, Organizzazioni e Comunità nicaraguensi, per la definizione dei progetti, l'invio di relazioni a Roma, la ricerca di soluzioni per superare gli ostacoli, e così via.

*“Non ci sarà mai alcuna possibilità di sviluppo in Centro America”* così scriveva *“se non si ricostituirà (dopo 165 anni) la Federazione Centroamericana (una nazione, una repubblica, un governo, una bandiera, una moneta, ecc.). La sola "integrazione" non migliorerà mai le condizioni della stragrande maggioranza, frammentata negli attuali sette stati”*.

Tra il ’90 e il ’91 *“…diez meses de experiencia de vida en Cuba, sobre todo en la Isla de la Juventud!!“*, ricorderà sempre con orgoglio.

In seguito mette su famiglia, anche più di una. A Managua sposa Violeta, e insieme adottano un figlio, Roberto. Dopo qualche anno ritrova il suo amore clandestino, Ana Mercedes, e si sposta a San Salvador, dove rimane. Infine sposa Ana Cristina.

*“Sono un convinto anti-consumista: la giustizia sociale planetaria non è possibile (ecologicamente e materialmente) con i livelli di consumo della maggior parte degli abitanti dei paesi "ricchi" di oggi. È possibile, tuttavia, con gli attuali livelli di consumo dei lavoratori cubani”*. Si era fatto ricamare a grandi lettere la parola “anticonsumista” sulla camicia e io lo prendevo in giro, quando veniva in Italia.

In Italia, a Genova, torna quando viene ucciso Carlo, suo nipote: non aspetta neanche un momento, il giorno dopo è qui.

Sei anni più tardi viene a Venezia per salutare un altro nipote, il nostro caro Emiliano, figlio di Anna, la sorella libraia.

Sono passati ancora quasi dieci anni.

Da quando si è ammalato è diventato complicato comunicare: si sa, i vecchi hanno bisogno di aiuto, come i bambini piccoli. Lui doveva aspettare Ana, io Elena; e poi i fusi, la differenza di sette ore…

*“… il cambio climatico!”* Era il suo pensiero costante: i mutamenti del sistema clima causati dalle emissioni di gas serra, rilasciate dai paesi più ricchi, che colpiscono i paesi più poveri del mondo, quelli cioè che contribuiscono di meno al riscaldamento globale.

Così desidero ricordare Veniero, mio fratello, a chi l’ha conosciuto.

Haidi

Genova, 17 dicembre ‘25

![](/assets/Veniero_Zanego_DSC6289.jpg)


## Papà – Federico Gaggio

Veniero se n'é andato un mese fa, spegnendosi lentamente in seguito ad una serie di incidenti cardiovascolari (ACV, come li chiamava lui in spagnolo).

Quando ero piccolo era *papà*, quindi è diventato *il papà* (in absentia) e poi, Veniero. Quando sono andato a trovarlo, dopo l'ultimo ACV, ho sentito che anche Ana lo chiamava "papà", ora é il *nostro* papà. Mi ha regalato un’*hermanita*.

La sua qualità più grande, direi, era l'onestà. Veniero era onesto al punto di essere ingenuo, idealista, prevedibile. Non poteva fare a meno di dirti la sua opinione, e tentare di convincerti. Gli brillava l'occhio, sapeva di avere qualcosa di importante da dire. Forse non sapeva ascoltare altrettanto bene. Ma la sua passione era contagiosa. Da una lato la trovavo disarmante, ma in fondo mi piaceva quella sua innocenza.

Una caratteristica che ha avuto fin da giovane é il rifiuto di stare alle regole, di conformarsi. Non voleva fare quello che gli diceva suo padre, non voleva fare quello che gli dicevano i suoi datori di lavoro. Era molto testardo, come sanno bene quelli che lo hanno conosciuto.

Trovava sempre il modo di evitare di rimanere intrappolato in ciò in cui non credeva. Era anche paziente e persistente, un lavoratore indefesso (lui diceva poco inde e molto fesso). Dopo aver scoperto la classe operaia e la rivoluzione, da giovane e promettente impiegato di concetto, cominciò a fare il sindacalista. Più tardi, avendo capito che la rivoluzione in Italia non era cosa, e che però c'erano altri paesi dove si faceva per davvero, ha deciso di andarci. Mi ricordo che mi disse che pensava di andare a Mozambico. Gli ho chiesto: perché? «Perché lì fanno la rivoluzione».

Poi invece andò in America Centrale. Negli anni, scoprii che ci andò a cercare una donna che aveva incontrato in Italia. Una rappresentante clandestina dell'FLMN, di cui era innamorato ma della quale non conosceva il vero nome. Capii che non cercava solo lei, ma anche l'idea di lotta per la liberazione che lei rappresentava.

Veniero si auto definiva comunista, anti-consumista, ambientalista, e terzomondista. Negli anni la coscienza dell'emergenza climatica crebbe, ma ricordo che era presente fin dall'inizio. Appena adolescente, mi regalò *I Limiti dello Sviluppo*, il rapporto del 1972 del Club di Roma, redatto da Donella Meadows ed altri. É incredibile sapere che un'emergenza planetaria di cui si parla da oltre mezzo secolo non viene ancora trattata come tale. Avvicinandosi alla fine, sapendo di non avere più le energie ed il tempo di vedere un mondo migliore, si preoccupava di noi e dei nostri figli, sapendo che le cose vanno di male in peggio, e senza un cambio di rotta radicale, continueranno a peggiorare.

Sono andato a trovarlo l'anno scorso, dopo il suo ultimo attacco, quando sembrava che fosse alla fine. Sono andato a salutarlo, a dirgli addio. Fu molto triste ed anche bello. Ci siamo parlati francamente, forse per la prima volta dopo tanti anni. Mi ha parlato molto dei suoi rimpianti di come gli dispiaceva aver lasciato l'Italia, me, sua sorella Haidi, Carla, i suoi amici. Veniero é sempre andato avanti, camminava veloce, aveva sempre un progetto un'idea, delle persone da vedere, con cui parlare. Tendeva a guardarsi sempre avanti, mai indietro. Ma quando ha dovuto fermarsi, immobilizzato dagli attacchi cardiovascolari, ha capito che che gli mancavano quegli affetti, quei posti, quelle memorie.

Ha riconosciuto, in fin di vita, che *l’uomo nuovo* di Che Guevara, pronto al sacrificio personale, nel quale si identificava, non poteva davvero realizzarsi indipendentemente dai rapporti personali. Mio padre si é sposato 5 volte. É ovvio che non credesse particolarmente nel matrimonio in quanto tale. Quando gli chiesi perché si continuava a risposare (invece di convivere semplicemente), lui mi rispose: «perché me lo chiedono loro». Non poteva concepire di non avere una compagna. Ogni volta mi chiedeva se miei figli avessero il fidanzato o la fidanzata, e si preoccupava se Ana, *mi hermana* (figlia della quarta moglie, la militante clandestina per cui era partito), era senza partner.

Ma il rimpianto, l'amarezza e la tristezza più grandi vengono dall'aver fatto tanti sacrifici, di aver lasciato, ferito ed amato tante persone senza vivere abbastanza per vedere un mondo migliore. Ci credeva davvero lui, che un'altro mondo é possible. Come ci credeva Elena, mia madre e sua prima moglie; come anche Carla, sua sorella Anna, e tanti altri loro compagni. E come ci credo io. Questa é l'eredità che mi hanno lasciato e di cui vado più fiero.

Ciao papà, ti voglio bene.

![](/assets/Veniero_pensoso.jpg)
